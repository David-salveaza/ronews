[
  {
    "titlu": "Grav accident pe Autostrada Soarelui: șapte mașini implicate în carambol. 14 persoane rănite, inclusiv doi copii",
    "descriere": "O coliziune în lanț deosebit de gravă a avut loc duminică dimineață pe Autostrada A2, între localitățile Medgidia și Cernavodă, în județul Constanța. Șapte autoturisme au fost implicate într-un carambol produs la kilometrul 171, pe sensul de mers către București, soldat cu 14 victime, printre care și doi minori. La fața locului au fost trimise: 4 autospeciale de stingere, 1 autospecială de primă intervenție și comandă, 1 autospecială de descarcerare, 2 autospeciale pentru transport victime multiple, 7 ambulanțe SMURD, 7 ambulanțe SAJ Constanța, 1 Unitate de Terapie Intensivă Mobilă SMURD, precum și elicopterul SMURD, care a aterizat direct pe carosabil, determinând blocarea completă a traficului spre Capitală. Accidentul a avut loc în apropiere de localitatea Peștera, iar la fața locului au intervenit echipe ale Poliției Rutiere, ISU Dobrogea și personal medical. Potrivit primelor evaluări, două persoane acuză dureri severe și sunt monitorizate de echipajele de urgență, în timp ce alte victime au suferit răni de diferite intensități. Cercetările preliminare indică faptul că impactul ar fi fost cauzat de neadaptarea vitezei la condițiile de trafic. Toți șoferii implicați urmează să fie testați cu aparatul etilotest, iar polițiștii desfășoară cercetări la fața locului pentru stabilirea exactă a cauzelor producerii accidentului.",
    "data": "2025-07-06",
    "emisiune": "BREAKING",
    "imagine": "https://media.realitatea.net/multimedia/image/202507/w992/Screenshot-2025-07-06-120632_61fe15f027.webp?emisiune=BREAKING"
  },
]
